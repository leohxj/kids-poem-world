---
title: 水调歌头·明月几时有
author: 苏轼
dynasty: 宋朝
tags: ["抒情", "月亮", "思乡"]
description: "这是苏轼最著名的词作之一，写于中秋节前夕。"
---

明月几时有？把酒问青天。
不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间。

转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。
